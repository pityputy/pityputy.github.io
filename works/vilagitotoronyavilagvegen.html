<!DOCTYPE html>
<html lang="en">
<meta name="viewport" content="width=device-width, initial-scale=1.0">    
<head>
  <meta charset="UTF-8" />
  <meta name="viewport" content="width=device-width, initial-scale=1.0" />
  <title>pity-puty</title>
  <link rel="stylesheet" href="../style.css" />
</head>
<body>
    <div class="navbar" id="myNavbar">
            <a href="../index.html" class="nav-link">Főoldal</a>
            <a href="../library.html" class="nav-link">Könyvtár</a>
            <a href="../contact.html" class="nav-link">Kontakt</a>
            <a href="../javascript:void(0);" class="icon" onclick="toggleNavbar()">☰</a>
    </div>
  <h2>Világítótorony a Világ Végén</h2>
  <p>
Az óramutató éppen a tizenegyes fölé ért, amikor egy hirtelen trombitaszó felkeltette a világítótorony őrét. Lassan felült a rojtos takaró alatt, és kipillantott az ablakon. A kicsiny sziget szikláira rá-rávetült a torony tetején forgó lámpa fénye, de így sem látta a hang forrását.<br>
– Miért kell éppen most jönnie ennek? – bosszankodott hangosan, ahogy felhúzta a zokniját. Öreg testéhez képest viszonylag gyorsan csúszott le a létrán a földszintre, majd a kabátját a vállára vette. A kis, kör alakú szoba ajtófelőli oldalán volt a konyha is, így, mielőtt kilépett volna a szeles, hideg éjszakába, egy kis darab halat és kenyeret bekapott.<br>
– Ha már felkeltett, biztos tud várni – mondta a falnak, majd lámpását fogva kilépett az ajtón.<br>
A csontig hatoló hideg és a süvítő szél nem volt újdonság számára. Itt, a Világ Végén, már csak így ment ez. A sötétben most már jobban látott, és ki tudta venni az ismerős hajó körvonalait a távolban.<br>
– Jó estét, Jones! – üvöltötte a messzeségbe, de a szél hangján nem tudott túlkiabálni, ezért újra megpróbálta. Ezúttal mintha visszhangzott volna a mondat: ezernyi hang ismételte meg a távolban. Fiatalok, idősek, magasak, mélyek – ezernyi különböző, de mégis egybefolyó hang.<br>
– Jó estét, toronyőr! – az éles férfihang átvágta a morajló tenger, a szél és a kórus zaját. A hajó közelebb sodródott, közben már ki lehetett venni az alakját. Egy hagyományos vitorlás volt, csöndben lebegett az éjszakába olvadó vízen. A toronyőr még sosem látta Jonest, és a nevét sem könnyen tudta meg. Soha semmit nem árult el magáról vagy a rakományáról, csak pár havonta elhajózott a sziget mellett, és megköszönte az útbaigazítást egy pár láda teával, csokoládéval, cukorral és rummal. Nagyon örült az adománynak, mert a kis szigeten nem sok minden termett, de furcsállta még évtizedek után is az egészet. Senki nem utazik a Világ Végére.<br>
A legérthetetlenebb rész csak most következett. A megszokott ládákat a vízbe dobta valaki, neki majd onnan kell kihalásznia őket. Semmit sem kaphat teljesen ingyen az ember. Ezután a hajó lassan elhaladt a sziget mellett, nyugat felé, és ahogy a világ széléhez ért, eltűnt a ködben, mintha átbukott volna a Vízesésen.<br>
  </p>
</body>
<br><br><br>
<div class="footer">
  &copy; 2025 | Ráthonyi Levente Marcell | <a style="color: white" href="https://creativecommons.org/licenses/by-nc-sa/4.0/">CC BY-NC-SA 4.0</a>
</div>
</html>